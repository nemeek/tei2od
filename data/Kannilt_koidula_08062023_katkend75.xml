<?xml encoding = "UTF-8"?>
<body>
  <h2 author="KREUTZWALD" number="75">75. KREUTZWALD KOIDULALE.</h2>
  <p></p>
  <p>EKM EKLA, f 59, m 1:6, l 38</p>
  <p></p>
  <p><i>Võrul, 11. novembril 1870. </i></p>
  <p></p>
  <p><i>Kes alles poolsurnute hingekirjas seisavad, neilt nõutakse harilikult ka elutähte, mida nende täielikkude kaimude käest keegi enam küsima ei lähe, kui nad oma viimse reisipassi härra Peetruse pihusse olid pistnud. Kui Teie, armas laps, <u>viisakuse</u> pärast (tuleb nõnda lugeda kui sakslaste</i> "aus Bescheidenheit"):<note place="end" n="1"><p>Sõna <i>viisakas</i> kasutas Kr. juba oma teoses "Sippelgas" I. Tartu: H. Laakmann, 1843, lk 16, 18. Sks <i>Bescheidenheit</i> tähendus on pigem 'malbus, tagasihoidlikkus, vähenõudlikkus'.</p></note><i> siia päevani mind laiskuse tõttu veel ei ole nuiama tulnud, siis pean ma Teid selle eest väga tänama, sest et mõnedel teistel juba nõu peetud — mind üles puua! — Vabandamine ei vältaks siin kaugele, kui ehk juba teiste läbi kuulsite, et ma juba nelja nädala eest voodivangistusest lahti pääsnud ja juba kümme päeva oma jalgade peal igal hommikul laatsaretti ja sealt jälle tagasi ronin, ehk küll teisi kõrvalisi teeradasid veel palju tallama [ei] ole saanud. Niikaua kui hommikul asemel puhkan ja plaanisid ette arvan, mis sel päeval peavad talitatud saama, näitab usk ka kaunis kindel kõiki ettevõetusid korrale toimetada, aga seal ta on, juba mõne tunni pärast pean ära tundma, et vana liha nõtrus parema vaimu tahtmisega ei jaksa ühes kõndida. Tuleb sinna juurde veel, et palju üht postipäeva mööda ei lähe, kus ametlikkusid ja muid talituste kirjutamist ette ei juhtu, siis [ei] tohi õiguse pärast midagi imeks panna, kui kõik sõbralik kirjavahetus varnas ripub paremat aega oodates. Mis peab, nõnda olen mitu korda küsinud, tulevikust saama, kui ühe aasta pikkusel — ja aasta ei ole veel looja läinud — kaks rasket haigusekoormat kaela peale veeretasid, mis üdi kontidest välja imesid, et praegu niisama tühjad on kui lendaval linnul, kes ometigi loodud viisil õhku sisse võib pumbata, mis mul võimalik ei ole! — </i></p>
  <p><i>Rohkem [kui] nädala eest sain armsaid sõnumeid sõbra Schotti käest, kes natuke selle üle ennast võõrastab, et üks lahke tütarlaps Tartust tema viimase kirja peale, mida Misdroy'st</i> (aus Misdroy),<note place="end" n="2"><p>Międzyzdroje (sks k Misdroy) — kuurortlinn Poolas (kuni 1945. aastani Saksamaa koosseisus) Wolini saarel Läänemere rannikul. </p></note><i> kus ta sel puhul oma Liisuga merevee saunas olles, kirjutanud, veel musta ega valget vastuseks ei ole saanud.</i><note place="end" n="3"><p>Wilhelm Schotti kiri Koidulale 1.09.1870 ukj, EKM EKLA, f 59, m 5:14 ja Kreutzwaldile 7.11.1870 ukj. — Paar sammukest II (1961), lk 332–333. </p></note> — Mispärast see armas laps mossitab <i>või kas juhtunud ka sinna must kass oma saba vahele pistma? Schott oli aadressi peale lühidalt kirjutanud:</i> Fräulein Lydia Jannsen in Dorpat,<note place="end" n="4"><p>Preili Lydia Jannsen Tartus (sks k).</p></note> <i>ja unustanud juurde lisada</i> "Redaction des <i>Eesti Postimees</i>"<note place="end" n="5"><p>Eesti Postimehe toimetus (sks k).  </p></note><i>, arvab et ehk selle kõveruse läbi kiri teelt olla eksinud, mis mina küll ei tahaks uskuda. Nii hästi kui oma kirjad Postimehe redaktsia abita Teie näpu vahele langevad, võiksid nemad ka väljamaalt tulles soovitud paika minna.</i> Või peaks see armas laps tõesti pahaselt mossitama? <i>Mis vea või süü pärast? võiks minusugune kõrvaline küsida. Kas Soomemaa või muud kinnitused Teil käsi nõnda köitnud, et Saksamaa olite unustanud? — Natuke soome haisu on minu nina juba "Saaremaa onupojast" nuusutanud, kus "sana" — "sõna" oli ära tapnud, niisama võõras näitas mulle, et Teie "tõine" ja "tõisega" härra Jakobsoni jälgi hakkate taga ajama, mis mõlemaid uuendusi ma kogunist kiita ei tohi, kui ehk ka mõnes paigas eesti hotentotid nõnda võivad kõneleda, ometigi suurema osa lugejate silmas võõriti näitab olevat.</i><note place="end" n="6"><p>Sõnakuju <i>tõine</i> on olnud levinud Mulgi murdes ning Jõhvis ja Lüganusel, <i>tõene</i> Kirde-Tartumaal (sh Tormas, kus oli üles kasvanud Jakobson), <i>tõõne</i>, <i>tõne</i> Lõuna-Eestis laiemalt. Kr.-i põhimõtetest ühise rahvuskeele arendamise kohta vt A. Kask, Eesti kirjakeele ajaloost II. Tartu, 1970, lk 197—198.</p></note><i> Sõna, teine, teise </i>etc.<i> võiks kirjutatud ja trükikirjas palju sündlikumalt aset võtta. Ega meiegi suured kirjameistrid taevast ole tulnud ega neile vanarauga eksimata olemist Roomast osaks antud, et meie sõnalausumata iga uuenduse või pöörase vanaduse tagasitoomise eest kohe mütsikese peast peame võtma ja nende evangeeliumi mööda eesti jumalaid kummardama hakkama! Ka meistritööde küljes võib mõnikord inimlikku eksitust vahele tulla, nõnda et nende pildid igakord just maalitud ei näita, kuida mulle mitu tükki "Lauliku Linnutaja lauludes" on avalikuks teinud, nõnda et vanuse nõtrusest lugupidamata, ma arvan säherduste laulikutega võidu joostes, mitte üleliiga kaugele nende <u>taha</u> jääda.</i><note place="end" n="7"><p>Vt kiri 66, viide 6. </p></note><i> "<u>Paleused</u>"? Ma tean küll, sest et ma Schilleri laulusid ja muid kirjasid tunnen, mis laulik selle nimega tahtnud tähendada; aga mis peavad teised lugejad selle vahva loomuse üle mõtlema? Ma arvan — ei ühtegi. Ka värsijalad astuvad mitmes kohas väga künklikku teed ja tunnistavad, et höövliraud nüri olnud, miska kirve raiutused olid silendatud. "Õige rüütlimeel", "Mere niglas" (??) ja "Laul kellast" ei maksa mitte rääkimist! Neid kuuldes võiksid Schilleril veel hauapõhjas lihata luud vabisema minna. Niisamuti kardan ma, et Heine <u>alt</u>ilmast oma eesti tõlkijale mitte</i> "Schönen Dank"<note place="end" n="8"><p>palju tänu (sks k).</p></note><i> ei saa ütlema, niisama vähe kui mul noorel põlvel võimalik oleks olnud "siidist" tehtud "silmi" armastama hakata; mulle olid lihast ja verest loodud vaateliikmed tütarlaste pea küljes palju enam meele pärast.</i><note place="end" n="9"><p>Kõnesolevas Jakobsoni luuletuskogus ilmus viis Heine luuletuste tõlget; Kr. vihjab siin luuletusele "Su sinised siidi silmad" (Heine: "Mit deinen blauen Augen") ja esitab allpool oma tõlke. </p></note><i> — Mis Teie arvate, armas laps, kui keegi tuleks ja Heine sinisilmad "siidita" Teie ette nõnda tooks? </i></p>
  <lg type="poem">
    <lg type="stanza">
      <l>"Sa vaatad sinisilmil</l>
      <l>Nii armsast minu peal',</l>
      <l>Seal on mul kui näeksin ma unes,</l>
      <l>Ja sõnal puudub heal.</l>
    </lg>
    <lg type="stanza">
      <l>Oh, sinu sinisilmi</l>
      <l>Mull' mõte ikka koob,</l>
      <l>Üht merd täis siniseid mõtteid</l>
      <l>Mul süda ilmal' loob." </l>
    </lg>
  </lg>
  <p><i>Ehk küll sõnad nii libedasti ei jookse kui meister Heinel ja Jakobsonil, siiski näitab minu arust viimane siidiheideta tehtud õmblus truumalt tagasi andvat kui siidiline töö. Järgmises laulus astub kui võõrik silma ette: "Ja andsin talle suud,</i> s.t saksa keeles, kui me sõna-sõnalt nõnda ümber paneme, kui luuletaja kirjutab: "Und gab des Lämmleins Mund oder Mäulchen".<note place="end" n="10"><p>Ja andis tallekesele suu või suukese (sks k).</p></note> <i>Nüüd on, kuida igaüks isegi teab, sõna "temale" lühendamisel — kui õigel viisil tahetakse kirjutada — "t'ale", kus</i> apostroof <i>lühendamist tähendab. Niisama peaksime meie n'agu ja kõik muud lühendused kirjutama, aga ei mitte tartlase viisil lambatalle karjast endale abilisi otsima. </i></p>
  <p><i>Aga lõpetame seekord sellega laia laitust ja astugem lahkematele luhadele, kust rohkem päikesepaistet leiame. Selle kuningliku selge silma all saagu siis, mis kõige esiti oleks pidanud toimetatud saama, Teile sooja tänu selle eest saadetud, et mind veel ei ole unustanud ja oma viimase trükis ilmale kantud lapsukese mulle olete läkitanud, mille sees "Vokilaul" mulle kõige armsam oli,</i><note place="end" n="11"><p>Kr. kõneleb Koidula näidendist "Saaremaa onupoeg", mille 1. stseenis leidub ka "Vokilaul". Vrd L. Koidula, Luuletused. Tallinn, 1969, lk 289—290.</p></note><i> ehk ma küll tänapäevani rahvasuust muud ei [ole] kuulnud, kui et ratas "ringi" jookseb või teda "ringi" aetakse, sellepärast arvan "ringki" Pärnumaa või Ahrensi sünnituseks. "Tõisel näol", miks ei "teisel näul"? "pügiline" on vististi trükiseadja patuks arvata, sest püük, püükima, püügiline on eessilbis igas kohas pikk. Kas neid laulusid mängides ka lauldakse? — Ja nüüd, kus näitemäng esirada Eesti põllule on tõmmanud ja mõned Tartu ümberkaudsed ka maalt juba aru on saanud, mis säherdune imelind tähendab, palun Teid väga selle eest hoolt kanda, et ehk oma tutvate toimetuse läbi minu "Tuletornile" ristiisa nõuaksite, kes selle päikese valgele viib. Olen ise küll mitme ukse taga koputamas käinud, aga ei tehtud kuskil eest vallali. Laps öeldi väga vara sündinud olevat, kellest praegune põlv veel aru ei saavat. Võib tükalti küll terve tõsi olla, aga kui praeguse eesti kirjavaranduse ehk literatuuri peale vaatame, siis võiks sealt seest mõnda muud varaaegset</i><note place="end" n="12"><p>s.o enneaegset, liiga varast. </p></note><i> leida, mis sellepärast ometigi trükkimata ei jäetud. — Peab eesti rahva jalg kõrgemale astuma õppima ja temale paremat tuleviku-teed valmistama, siis ei tohi meie sellega leppida, kui neid igas kohas tutval sillal või kitsaste laudade peal oma käe kõrval üle jõe talutama lähme, vaid rahvasüda peab julgust võtma ka käsipuude ja käe abita üheainukese palgi peal üle vee minna. Pea ümberkäimine kõrgel mäel või torni otsas juhtub enamasti ikka neile, kes selle peale ei ole harjunud, niisamuti kui merehaigus neid piinab, kes veel merel ei ole käinud. </i></p>
  <p><i>Et ma viimasel Tartus [käigul] Teie vastu antud tõotust ei võinud täita, tuli sellest, et korterisse tagasi minnes toatäie võõraid ees leidsin, kes mind vaatama tulnud ja enne sealt ei lahkunud, kui minek teatrisse kätte jõudis, kuhu kolm meest veel kuni õueväravani saatma tulid. Ja et mind teatris</i><note place="end" n="13"><p>Kr. käis Vanemuise seltsis vaatamas Koidula näidendit "Kosjakased" (vt kiri 78, viide 1) — A. Undla-Põldmäe, Koidulauliku valgel. Tallinn, 1981, lk 100. </p></note><i> vahi silma all ühtepuhku peeti, arvasin koduse rahu pärast mõnusamaks, kui südame igatsust tagasi sundides Teie jutule ei tulnud. Koju tulles pidi kõik kirja läbi pikemalt ära seletatud ja õiendatud saama, kui äkitselt koju tulles haigus mind voodisse viskas, mille esimest lõimet ehk juba Tartust selle läbi kaasa olin toonud, et teatris väga soe oli ja ustest käies vilu tuul higitseva keha peale puhus, sest kõigel ööl ei saanud ma külmavärina pärast palju silma kinni panna, nõnda et teisel hommikul kui lodustiivaline lind koju poole sõitsin. Ehk küll tee vihmata mööda läks, oli ometigi vinge tuul mulle kõige päeva vastu silmi, ja palju õrnale munakoorele tarvis on, et katki läheb. </i></p>
  <p><i>Palju tuhat tervisi palun Teie armsatele omastele ütelda, ka endale koti suust kamalutäis võtta ja kindlasti uskuda, et — väldaku mõnikord vaikus kauem kui kaua, Teie vana sõbra isalik armastus sellepärast Teie vastu mitte veeranditki kraadi külmemaks ei jahtu.</i> </p>
  <p>Tüütult pikal paranemiseajal, kus ma jalgagi üle toaläve ei tohtinud tõsta, alustasin jälle üht eesti eepost, mis aga sedakorda üsna tänapäevast rüüd kannab.<note place="end" n="14"><p>Kõne on "Lembitust", mis trükist ilmus pärast Kr-i surma 1885. a. </p></note> Peaks mul korda minema ükskord seda tööd lõpule viia, millest sedapuhku ainult viis esimest laulu mustalt valmis, siis saadan käsikirja Teile läbivaatamiseks ja palun õige karmi kriitikat. — </p>
  <p>Teie tõsiselt aupaklik</p>
  <p>Kreutzwald </p>
  <p>[Äärele kirjutatud:] </p>
  <p>Kirja läbilugemiseks pole mul täna enam mahti, sellepärast palun võimalikke kirjavigasid lahkesti vabandada. </p>
</body>
