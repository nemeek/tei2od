<?xml version="1.0" encoding = "UTF-8"?>
<body>
  <h2 author="KREUTZWALD" number="2">2. KREUTZWALD KOIDULALE</h2>
  <p></p>
  <p>EKM EKLA, f 59, m 1:6, l 1</p>
  <p></p>
  <p>[12. novembril 1867.] </p>
  <p></p>
  <lg type="poem">
    <lg type="stanza">
      <l>"Vertraut dem warmen Sonnenstrahl,</l>
      <l>Er löst vom Nebel Berg und Thal."</l>
    </lg>
  </lg>
  <p>Altes Lied.<note place="end" n="1"><p>"Usaldage sooja päikesekiirt, ta päästab udust mäed ja orud." Vana laul (sks k).</p></note></p>
  <p></p>
  <p><i>Austatud preili!</i></p>
  <p></p>
  <p><i>Teie võite, pildita rääkides, tõesti väikeseks ohvriks pidada, kui ma Teie 7. s[el] k[uul] kirjutatud sõnumikule juba täna vastan, kus käed mul mitmekordselt köidetud on; siiski — kus arstiabi nii kibedasti tarvis läheb kui siin, ei tohi pikemalt kõhelda. Enne kaugemale minekut saagu varsti nimetatud, et Teie eksiteed kõnnite, kui minu kalendrisabas rabatud tuulehoopi sihtis enda pihta arvasite mõõdetud olevat, mis <u>üleüldse</u> praegustesse ja tulevastesse kirjaneitsidesse puutus. Tahaksin ma pilkamisi rääkida, siis võiksin Teile <u>selle</u> kohtuniku lugu meelde tuletada, kes kaebama läks, et üks zeitungite kirjutaja teda avalikult oinaks olla sõimanud. — Kes, kui mina, kirjaseadnikupõlve</i><note place="end" n="2"><p><i>kirjaseadnik</i> oli Kr.-i loodud uudissõna, praegune sõna <i>kirjanik</i> on Endel Nirgi oletuse kohaselt sellest lühenenud. — E. Nirk. Kreutzwald ja eesti rahvusliku kirjanduse algus. Tallinn, 1968, lk 289.</p></note> <i>ise on tunda saanud, see ei tohi seda teed teiseks kiita kui "orjavitsalikuks" ja peab igaüht kahetsema, kelle jalg sinna peale oli juhtunud. Need õilmed, mis meile loomisetunnil kõige rohkemalt südant ilutsema kihutasid, saavad laias ilmas sagedasti karja jalge alla sõtkutud, kus väga harva mõni nende kaunidust ja haisu märkab. Kes läheb küsima, mis laululooja südames loomisetunnil võis liikuda, kas rõõm või kurbus? Kas temal süda õnnes löönud või viletsuses põksunud? Lugejal on ükspuhas, kui maalitud pilt tema silma ees seisab, mis temal pildi valmistamisega tegemist? — Tulevad hiljem mõtted, külma trüki all jahtunud, meie silma ette tagasi, siis ei näita nemad enam kui meie oma liha ja veri, vaid kui üks ammu keha küljest lõigatud tükk, kust eluvaim juba lahkunud. — Kui Teil silmad üleval tähendatud hoobi pärast pisaraid palgeile immitsenud ja öörahu rikkunud, siis pean seda Teie pärast kahetsema, ilma et mul võimalik oleks ütlemisest <u>üht</u> kriipsukest maha kustutada. — Nooremail päevil ehk oleksin troostiks Teile usaldanud laulda: "Ärge nutke, neitsikene, härdunege, hellakene! Küllap saan palge pisaraid — sulal' suulla kuivatama!" Mis vanadel närtsinud huultel kogunist võimata on. Naljast lahkudes läkigem nüüd samm-sammult edasi Teie kirja jälgedel.</i></p>
  <p><i>Kui Teie enda arvates "elatanud inimeste targa nõu vastu (?) ses olite eksinud", et "usaldasite minu ette astuda", siis pean ma Teie julgust kiitma ja ühtlasi õnne tänama, et veristamata peaga metsalise koopast välja pääsesite, sest et tema nürid küüned Teid enam ei jaksanud kriimustada. Mis Teile seal juhtus, on enne juba mitmele teisele juhtunud, kes sarnases kartuses usaldanud vana karu pesale ligineda. Need rääkisid tagasi minnes teistele, kuida nemad oodatud kiskja asemel ühe taltsa looma olid leidnud. — Mis Teie, austatud preili, pikemalt "armastusest ja austusest Viru lauliku" vastu avaldate, teeb silmad ja mõtted mul nii kirjuks, et ma muud ei või kosta, kui: "Miska olen ma seda teeninud?" — Teie küsimise peale, kas mulle säherdust valu iial ei juhtunud, kus teised minu üle kohut mõistsid, ilma et minu tegude põhi neile selgeks [oleks] saanud, võtke vastuseks: seda ei [ole] juhtunud üksnes mulle, vaid igaühele, kes oma varbad orjavitsalisele teele oli juhtinud. Tahaksin ma kõik verised haavad Teie silma ette tuua, mis kibedad nooled aja pikkusel mulle teinud, siis võiksite hõlpsalt näha, et neid pisut ei ole. Niisukesed haavamised teevad inimesele aga <u>noorel põlvel</u> valu, hiljem läheb meil nahk nii tuimaks kui jõehobusel, et teravamat noolepistmist enam ei märka! — Niisamuti on lugu kõigi mesikeelel kiitustega, mis meid noorel põlvel mõnikord kutistasid ja harjakest peas punetama ajasid, kuni meid elu sai õpetama, et kiitused muud ei ole kui üks paljas <u>rääkimise-viis</u>, miska andjad arvasid oma võlga meie vastu kõige odavamalt võida ära tasuda. Sulg ja suu on rohked andmas ja paber ja kõrv ei väsi koormat kandes! — — </i></p>
  <p><i>Miks Teie "kui oma isa laps ja mitme muu asja (??) pärast mulle vastumeelt" peaksite olema? Andke andeks, kui ma seda sammu ei oska seletada. Ma kardan, Teie olete pikema läbimõtlemiseta seda tükki kirjutanud, mis Teie selge aruga ühte ei taha minna. Sündimine ja suremine ei seisa meie tahtmises, vaid ühes kõrgemas käes. Kuis tohtisite säherdust pisendust</i><note place="end" n="3"><p>s.o väiklust.</p></note> <i>minu südames otsida, mis jumal igapidi üheks laiaruumiliseks oli loonud, et kõik paremuse poole sammuvad asjad seal küllalist asupaika leiavad. — Ja kui mul tõesti Teie isa vastu vihavaenu peaks olema,</i><note place="end" n="4"><p>Vt kiri 1, viide 2.</p></note> <i>siis — uskuge minu sõna! — ei seisa ma mitte iisraeli rahva alavihase Jehoova seisupaigas, kes vanemate patud laste kätte ähvardab nuhelda nii ja nii mitme põlveni. — Kui Teie minu avaldatud kirjasid ridades ja ridade vahelt teraselt lugesite, siis ei või Teil mitte teadmata olla, et minu jalad kitsas pappide kammitsas ei kõnni, mispärast ma kõigest väest ja rammust ühtepuhku rahvale püüdsin juhatada, et <u>järele</u>mõtlemine meid aegamööda kaugemale saab viima kui kõik kiidetud <u>järele</u>uskumine, misjuures meie oma pisukest küünalt ei pea tohtima tarvitada. — Võib tõsi olla meile, kes sellega lepivad, aga kes kui mina suurema osa eluiga üksnes selle peale olen ära kulutanud, [et] loomust</i><note place="end" n="5"><p>s.o loodust.</p></note> <i> ja loodud asju niikaugelt tundma saada, kui meie tänapäevane õpetusetarkus seks ulatab, — see ei tohi kuskil teisiti õpetada, kui 2 kord 2 on neli. Kuida kolm — üks, või üks — kolm peab olema,</i><note place="end" n="6"><p>Vihje kristlikule kolmainsuse-õpetusele (isa, poeg ja püha vaim).</p></note> <i> seesugust rehkendamisekunsti pean nende meistrite hooleks jätma, kes oma peaajusid mõtlemisega ei lähe raskendama.Nemad ei usalda pimedusest lahkuda, sest et üsna pimedate hulgas ühesilmaline kuningas on! — Mis ükski inimene oma teadmata eksib, seda ei tohi keegi hukka mõista, aga kes teiste näitamisel paremat teed tundma õpib ja viimaks pika vaidlemise peale ise peab tunnistama, et uus tee kergem ja lühem on kui vana, siiski oma sammu vanalt teelt ei viitsi tõsta, — see on laitmise väärt. — Teie ja Teie isa ainuke süü minu silmas on, et Teie kui tõrkujad lapsed Postimehe sammu vanast umbkirja kütkest ei päästa!</i><note place="end" n="7"><p>S.o vanast kirjaviisist ei päästa. Kr-i ja Jannseni suhtumisest kirjaviisi küsimusse vt A. Kask, Võitlus vana ja uue kirjaviisi vahel XIX sajandi eesti kirjakeeles. Tallinn, 1958, lk 115—178.</p></note> <i>— Oleks Teie isa õiget teerada oma jalgade alla võtnud sest päevast [alates], kus temal asjade vahe selgeks [oli] saanud, siis oleks nüüd uus kirjutamiseviis lugejatel inimestel igal pool tuttav asi ja meil ei oleks enam kellelegi tarvis selle poolest ABD õpetamist anda. — Vändra poolpöörane Körber</i><note place="end" n="8"><p>Karl Körber (1802—1883), pastor Vändras 1836—1859 ja vaimuliku sisuga raamatute autor, vt lähemalt Kirjavahetus III, lk 166. Jannsen oli noorpõlves Körberi teenistuses ja sai temalt ka ettevalmistuse köstriameti täitmiseks.</p></note> <i>ja temasarnased, kelle õpetuserinnal Teie isa noorel eal oli imenud, said eesti <u>poisikese</u> õigelt teelt eksima, aga sellepärast ei tohi <u>mees</u> oma tegudes [tegemata] jätta, mis ta korra <u>sõnaga</u> teistele <u>paremaks</u> oli kiitnud!</i><note place="end" n="9"><p>Vihje Jannseni järelmärkusele eesti ühiskonnategelase, publitsisti, kirjaniku, muusiku ja pedagoogi Carl Robert Jakobsoni (1841—1882) poolt uue kirjaviisi kaitseks kirjutatud artikli juurde ("Mis meil hädasti tarvis tähele panna." — E. Post. 1866, lk 333—336, ka C. R. Jakobson, Valitud teosed II, lk 27—30), kus Jannsen põhimõtteliselt end uue kirjaviisi pooldajaks tunnistas, kuid vana kirjaviisi pooldajate mõjul ja lugejate arvu vähenemise kartusel seda ometi oma ajalehes kasutusele ei võtnud. Eesti Postimees hakkas lõplikult uues kirjaviisis ilmuma alles 1872. a.</p></note> <i>Kas on juba siiasaadik midagi paremat ja täielikumat maailma sündinud, kus suur kari vastu ei oleks möiranud? Sokrates,</i><note place="end" n="10"><p>Sokrates (u 469—399 eKr), vanakreeka filosoof.</p></note><i> Kristus ja kõik neist vähemad suured pidid ühtepuhku enda-aegse rahvapimeduse vastu võitlema, ja kui viimane praegu tagasi tuleks ja kogemata nende seltsi astuks, kes ennast tema nime järgi lasevad sõimata: kas usute, et tema elusalt nende käest pääseks?! — Peaksite Teie ja Teie isa uuel aastal vanalt tallermaalt lahkudes haljale murule rändama, siis tahaksin heal meelel mõned suleäbarikud omalt poolt Teie luhale läkitada, aga tema praegusel vormil on Postimees minu silmas üks <u>võõras</u>, sest et ma meelepahanduseta ühtki lehekülge ei või lugeda. — Sest olgu küll, ma loodan, austatud preili, et Teie isa sõber (?) <u>Kambja kirjutaja</u> minu mineva-aastast kirja ka Teile lugeda oli andnud?</i><note place="end" n="11"><p>Vt järelsõna. </p></note> <i>— Kahju, et Teie sel korral võõral näol minu ette astusite. — — </i></p>
  <p><i>Teie soovite viimaks, et ma Teile Teie laulude üle pean otsust andma, kas peaksite veel edasi laulma või ennast ametist lahti lööma. Kuis võite Teie, armas preili, mind niisuguse libeda peale viia? Esiteks — ja see on siin ülem asi! — ei ole mulle tänini veel midagi Teie lauludest silma ette saanud, kust ma Teie väge või nõtrust võiksin tunda. Mineval suvel juhtus üks väike, lauliku nimeta väljaantud raamatukene mu[lle] näppude vahele, kui ma ei eksi: "Emajõe ööbik" (ei: "Emmajõe öpik"!)</i><note place="end" n="12"><p>Koidula 1867. a anonüümselt ilmunud luuletuskogu.</p></note> <i>nimi, kuhu ma lendes sisse vaatasin ja kus mul <u>midagi</u> — mis see oli, ei mäleta enam — ette juhtus, mispärast ma Laakmanni</i><note place="end" n="13"><p>Heinrich Laakmann (1802—1891), trükikojaomanik ja kirjastaja Tartus; tema trükikojas trükiti nii Eesti Postimees kui ka "Emajõe ööbik".</p></note> <i>käest järele nõudsin, kas tema ei võiks nimetada, kes raamatukese looja on. Vastus tuli nõnda: Jannseni härra olla manuskripti tegija nimeta tema kätte toonud ja ütelnud, maalt olla saadetud, aga saatja nime ei tohtida tema (Jannsen) mitte kuulutada. — Sellega oli kõik otsus käes.</i></p>
  <p><i>Lõpetelles palun mitte pahaks panna, kui siin veel üht tükki Teie sõnumikust tuulutan, kust natuke haigusevimma minu ninasse tõuseb. — Haiglane on iga tütarlapse mõte, olgu ta eesti või teiste rahvaste soost, kes ennast "eluksajaks" vanemate elumajasse kinnisõlmitud arvab olevat, ja <u>kellelegi</u> ei taha minna. Niisuke lugu käib otsekohe looja seaduse vastu, ja mispärast põlgate Teie meheleminemist? Või kas arvate endale pesakest valmistada patuks? — Ükski naisterahvas ei või täielikumalt loodud seadust täita, kui et ta ennast ühe mehega ühendab, kus südame igatsemised mõlemalt poolt ühte lähevad ja kusjuures muud võõrikut ajajat kui raha etc ei leita. Paeltel peab ette arvates niipalju kindlust olema, et nemad surmani ühendatud südamed kinni peavad, ometigi ei tohi neist paeltest ahelaid tulla! Kõik teised mõtted abielusse mineku pärast on haigevimmalised, mis juba sellest tuntakse, et naisterahva süda täielikku õnne ja rahu muidu ei leia kui <u>omast</u> majast ja — lastest. Tema kannab kõik eluraskused ja mured kergelt, kui nimetatud anded temale osaks olid saanud. — Meie leiame kõigi rahvaste sugudes naisterahvast laulikuid ja kirjanirkisid, kellest mõningad kuulsaks on saanud, aga kõik need prouad ja preilid olid enam või vähem loodud naisterahva kohust täitmata jätnud. Ehk küll meie päevil enam masina- kui näputööd tehakse, siiski ei võiks üks minusugune kehv mees läbi saada, kui kõik majapidamise toimetused masinate ja tüdrukute hooleks jääksid. Sellepärast kuulsin kolmekümne aasta eest ühe aadliku mõisniku suust, kelle poegadest nüüd praegu kolm Tartus professorid on:</i> Vaene mees tohib tänapäeval ainult aadliku preiliga abielusse astuda, sest kodaniku preilid soovivad kõike, ainult mitte — majapidamist toimetada!<note place="end" n="14"><p>Vihje nähtavasti Liivimaa maanõuniku Alexander von Oettingeni sõnadele, kelle poegadest kolm — Georg Philipp (1824—1916), kirurg, Alexander Konstantin (1827—1905), teoloog, ja Arthur Joachim (1836—1920), füüsik — olid korraga Tartu ülikooli professorid.</p></note> — </p>
  <p><i>Pean hädapärast veel lehekese lisaks võtma, kui esimese peale enam ei mahtunud. "Niisugust täielikku hukkamõistmist ilma vähemagi seletamiseta, — kus naisterahva heaks laulu loomist ilma armuta hukka antakse, ma tunnen omas südames, et ma seda mitte ei ole teeninud!" — Armas preili! kui talvine kaevuvesi küllalt külm Tartus ei peaks olema, palun jäätükikest sisse panna, siis paar linase riide lapikest vees leotada, kummast üks silmade, teine jälle südame peale katke; saab lappide vägi mõlemaid natuke jahutanud, siis lugege teraselt süüdlaseks arvatud kohta tuleva-aastases kalendris. Olete Teie selge silma ja pimestamata südamega säherdusest kohtumõistmisest midagi leidnud, noh, siis on Teil õigus käes mind hukka mõista. Selle nõuga ei tahtnud ma Teile, austatud preili, pisematki meelehaigust teha, vaid näidata, kui hõlpsalt meie teelt võime eksida, kui midagi asja värvitud klaasiga lähme vaatama. — Tänapäevani ei ole mina Teist ega Teie elust midagi lähemat kuulnud, kui mõned lennukad</i><note place="end" n="15"><p> s.o põgusad, pealiskaudsed (vrd sks <i>flüchtig</i>). </p></note> <i> sõnad minu poja</i><note place="end" n="16"><p> Alexis Kreutzwald (1845—1910), hiljem Kadrina raudteejaama ülem. </p></note> <i>suust, kes üks või paar korda Teie isakojas oli käinud. Mis Teie majasõber küsimisest ja minu vastusest Teile rääkinud, sest ei ole mitte pisemat minule meelde jäänud, ma kardan, et minu vastus üks — tuulesünnitus võiks olla. — Kas meie eluajal teineteist palgest palgesse näha saame, on alles teadmata, sest et mina väga harva Tartu ulatan, ja siiski ikka kui tuld tulen tooma. Olgu sellega kuida on, ma annan Teile oma sõna usalduse pandiks, et mul Teie ega Teie isa vastu mingit vaenu südames ei ole, aga seda rohkem <u>kahetsust</u>, et Teil mõlemal julgust ei ole olnud pöörasest kirjutamiseviisist endid lahti kiskuda. — Tahate mulle ükskord vastust anda, siis jätke kõik loormarja</i><note place="end" n="17"><p>s.o loorberipuu. </p></note> <i>lehtedest kroonid ja kõrged kiitusesõnad, mis minu kohta enam ei passi kui sadul sea seljas. Mina ei ole kellegi "rahva lauluisa", "Kalevipoja laululooja", ega "kuulus Viru laulik", vaid üks nõder, ekslik inimeseloom, kes — Teile õnne ja südamerahu soovides! ennast julgeb nimetada</i></p>
  <p><i>Teie alandlik</i></p>
  <p><i>Kreutzwald.</i></p>
  <p><i>Võrul, 12. talvekuul 1867.</i></p>
  <p></p>
  <p><i>P. S.</i></p>
  <p><i><u>Õiendamiseks.</u></i></p>
  <p></p> 
  <p><i>Mõne päeva eest langes kogemata üks Jututoa number minu kätte, kus sees üks laul "Maasika" nime all seisis.</i><note place="end" n="18"><p>Kõne on Koidula luuletusest "Maasikas", mis oli ilmunud Eesti Postimehe Jututoas 18.10.1867, lk 167. Kr-ile andis "õiendamiseks" põhjust selle esimene stroof: "Lootuskarva oli annud / Muruema riidele / Ilmarine, riputanud / Ilud välja ilmasse;  / Oli metsad istutanud / Nagu põõsad üle maa; / Viljapõllud sekka pannud / Kullakarva juustega" jne. — Vrd L. Koidula, Luuletused. Tallinn, 1969, lk 192—194. Eesti Postimehe Jututuba ilmus 1864.—1869, vt M. Salupere, Koidula: ajastu taustal, kaasteeliste keskel. Tallinn, 2017, lk 157—166.</p></note> <i>Eesti rahva ennemuistne jumalik Ilmarine oli üks valitseja, kellel <u>loomise</u> töödega mitte pisemat tegemist ei olnud, sellepärast ei leia meie kustki mälestust, et tema midagi lehtis õilmet või marja oleks loonud, nõnda kui Kalevipojad kolmekesi, kes puud lehtedesse, õilmetesse ja viljakandjaks laulsid, jah, peale selle veel linnud okste peale hõiskama hüüdsid.</i><note place="end" n="19"><p>Vrd Kalevipoeg III, 475—540. </p></note> <i>Ilmarine valitses ja õpetas inimestele kõik kunstlikud tööd; mida enam üks rahvas lapsepõlves elab, seda rohkem näeb tema silm seal kunsti, kus meie muud ei leia kui antvärgitööd. Esimene rätsep oma lehtedest õmmeldud põlledega oli Eeva silmas vististi üks kunstmeister. Niisamuti võisid meie suguvanemate "esimesed" viiskude plehtimist juba seks olla pidanud, mis Ilmarine esiteks õpetanud: Soomlaste "Sampo", üks tänapäevani alles udusompu jäänud asi, mida ükski seletaja ei oska tähendada</i><note place="end" n="20"><p>s.o ära seletada. </p></note> <i>, oli nõnda kui meie esimesed veskikivid, mis käega ümber aeti, vististi Ilmarise enda tehtud, sest et inimeste mõistus asja ei jõudnud toimetada.</i><note place="end" n="21"><p>Sampo — soome rahvaeeposes "Kalevala" esinev imeveski, mille olevat valmistanud sepp Ilmarinen. </p></note> <i>Algmiselt söödi viljaivad toorelt, ja kui neid kupastama</i><note place="end" n="22"><p>s.o küpsetama. </p></note> <i> hakati, oli juba mõni põlv mulla alla läinud. Sest näeme selgesti, kuidas need "kolme-ühe" targad eksivad, kes esimesele inimesele jumalikku täiendust tahavad anda.</i> — Mütoloogilises mõttes oli Ilmarine "kunstide jumal". </p>
  <p></p>
  <p></p>
  <p></p>
  <h2 author="KOIDULA" number="3">3. KOIDULA KREUTZWALDILE</h2>
  <p></p>
  <p>EKM EKLA, f 63, m 1:2, l 2 </p>
  <p></p>
  <p>[12. detsembril 1867.] </p>
  <p></p>
  <p><i>Austatud härra!</i></p>
  <p></p>
  <p><i>Ehk mind küll tänusunnitus südames ammugi taga kihutas, siiski ei julgenud ma — Teie tähendust kasina aja poolest meeles pidades — varemini oma vastusega Teie kannatust ja kasinat aega raiskama tulla. Lubage mind ühtlasi tunnistada: pisut aega viites ootasin ka kuumile palgeile ja tuksuvale südamele jahtumist! Küll tänaksin ma jumalat, kui kord ka siin ihulikus olemises Teie kallile käele suud võiksin anda, Teid silmast silma näha; sel minutil aga, mil Teie sõnumik minu silma ulatas — Viru laulik saab mulle andeks andma, kui ma salaja südame põhjas <u>sel silmapilgul</u> mitte selle üle ei sõidelnud, et Võru nii ja nii kaugel Tartust eemal seisis...</i></p>
  <p><i>Tänu, südamlikku tänu Teile kõigi nende viivitamata saadetud lahkete, tõsiste ja — kas tohin nimetada? — kibedate sõnade eest! Ma katsun tõemeeleliku tahtmisega Teie kirjast seda kasu omale korjata, mida ta minule soovinud, ja loodan, et see mulle viimaks ka korda läheb. Jumalat aga tahan ma alati tänada, et mind koputades laskis ukse lahti leida ja päikese sooja tera uskuda, olgu udu küll paks ja tihe! "Rääkimise-viisi" ohvrikandjaks ei soovi ma arvatud saada, liiati Teie ees, seepärast jäägu "kõik kõrged kiitusesõnad" maha; minu rinnus aga on üks paigake, kust Viru lauliku nimi ei kustuma saa, enne kui südame tuksumine lõpeb ja kaks kätt mulle rinna peale risti pandud.</i></p>
  <p><i>Kahte sõna julgen ma siin kõigepealt Teie kirjast nimetada, ehk mul küll nimetades enesel paled kuumama tõusevad. Teie tähendate möödaminnes "Kambja kirjutaja" sõnumiku peale läkitatud vastust — ? Saate vahest sest nägema, kui Teile ütlen: vastust ei ole kirja saatja iial näinud, mis minule 7. talvekuu p[äeva] kirja nii raskeks tegi kirjutada! Kes teab, kelle õnneliku kätte Teie lehed juhtunud, posti peal ei tahetud ülesantud nimekirja iial leida! Ma tunnistan seda alanduses õigeks nuhtluseks "võõra näo" eest. Kui ma esimeste inimeste vabandamiseviisi Eedenis uuesti elule ei taha sütitada,</i><note place="end" n="1"><p>Vihje piibli legendile, mille järgi Eeva oma nõrkust keelatud puuvilja vastu Eedeni aias mao petmise süüks ajas.</p></note> <i>siis ei jää mul paremat kosta, kui: ma olen naisterahvas, s.o loomuse poolest kartusekammitsas sündinud, ja — eks Teil endal, austatud härra, rohkesti teada ep ole: kus söed õhkumas, seal lõkkele kihutajad ei väsi! — — — </i></p>
  <p><i>Targad asjatundjad tõotavad, et meil naisterahvastel 8 loodi</i><note place="end" n="2"><p>Lood — endisaegne massimõõt, 1/32 naela, s.o 12,797 grammi.</p></note> <i> mõistmise- ehk tarkusejõudu vähem olevat kui meesterahval. Nendesinaste 8 l[oe] sees võib vahest see tarkus olla, mille abiga teada võiks saada, mida kõik minu kokkukorjatud naisterahvamõistuse natuke mulle seletada ei tea ja mida mina ometi ihust-hingest teada tahaksin: kuida Teie, austatud härra, kuida olete teadust saanud, kes — — ? — Ega Teil ometi salavaimud sõnumikandjaks ei ole või "Teravsilm"</i><note place="end" n="3"><p>Suure nägemisvõimega tegelane Kr-i muinasjutus "Pikkjalg, Osavkäpp ja Teravsilm". — Eesti rahva ennemuistesed jutud. Helsingi linnas, 1866, lk 17—32; Tallinn, 1967, lk 23—39.</p></note> <i>vahest sulaseks palgatud? Andke andeks, austatud härra, kui niisuguse vahest "liig naisterahva-küsimisega" Teie silmi väsitan, — Teie näete, kuida selle sõna tähendus, mida võõras keel</i> "Emancipation"<note place="end" n="4"><p>emantsipatsioon (sks k). </p></note> <i>hüüab, nii kaugelt mind ometi valitsemas ei ole, et see vana hea saksa keele sõna</i> "Neugierde"<note place="end" n="5"><p>uudishimu (sks k). </p></note> <i>tema pärast meelest ära kustuks. Minu arvates ei teadnud peale mind ennast keegi muu kui üksainus hing kirja saatja tõsist nime, kes [me] kahekesi iseeneste pärast juba suud luku all pidasime; ja nüüd? — Minu lühikesed mõttearud ei ulata niisuguse imeasja seletusele! — </i></p>
  <p><i>Et nüüd aga minule teadmata jäänud, mis kadunuks läinud kirjas küsimiste vastuseks üteldud oli, siis palun ma mitte pahaks panna, kui Teie tähendustele (Eesti Postimehe vanast kirjutuseviisist kinnipidamisest) sõna-kaks julgen kosta. Mina kui tema laps ei tohi isa võtmise ega jätmise üle kellegi kohut</i><note place="end" n="6"><p>s.o ei mingit kohut. </p></note> <i>mõista, aga silmad-kõrvad seletavad tihti tuulatuse-vilja hulgast mõne tera enda kasuks välja, — neid lubage siin Teie ette panna. Oleks minu isa alles üksik mees, noor ja jõudev, kel elu ja lootus õitsemas, kel ükspuhas, kas lugejad kümne või sadade kaupa oma teed läheksid, kes, kui leivapalukest ühel põllul ei taha kasvada, nooruse ja lootuse õnne peale teist harima võiks hakata: ma usun, ei, ma tean tõesti, olgu küll hakatus temal esmalt pisut võõras, ta ei viivitaks ometi aega, [et] tegu ja mõtteid ühte kirja heita.</i><note place="end" n="7"><p> s.o uuele kirjaviisile üle minna. </p></note> <i>Nüüd on temal pere toita, naine, lapsed katta, kasvatada, koolitada, ja — uskuge mind, austatud härra, kes ma ilma hooplemiseta ennast paremaks asjatundjaks võin nimetada kui mõnda muud — ei jää temale kellegi 12 kuhjaga korvitäit üle!</i><note place="end" n="8"><p> Viide Johannese evangeeliumile, kus Jeesus toidab viie leiva ja kahe kalaga 5000 meest: "Aga kui nende kõhud olid täis saanud, ütles Jeesus oma jüngritele: "Koguge ülejäänud palakesed kokku, et midagi ei läheks raisku!" Siis kogusid nad viiest odraleivast kokku kaksteist korvitäit palakesi, mis oli sööjatest üle jäänud." (Jh 6,12—13.)</p></note> <i> Kas minusugusel peaks tarvis olema Teile, austatud tohtrihärra, 3/4 lugejahulga sellepoolset aru seletada? Tarvis Teile nimetada, kuida neil, kel silma ees ka "Issand, Issand" teistega ühes suus, selga pöördes vanne ja kirumine mokkadel,</i> sest harjunud viis on teine loomus, oh see on veel <u>enam</u>! — <i>Ma kuulen Teid ütlevat: "Tõde tahab kannatamist! Ihulik kasu ei tohi meest, kes sõnaga ühte asja heaks ja õigeks kiitnud, sundida, tõtt ära andes, teda teoga ära salgama." — Oh, austatud härra, seda võib, kus ta nii suurt ohvrit pärib, igaüks ometi üksnes <u>iseenesele</u> peale panna! Kui minul vahest suure vaevaga korda läinud astla vastu üles lüüa, kas tohin sedasama teise käest nõuda, kelle jõud ehk mitte minu sarnane ei ole?</i> Kas voli on ainult valjul seadusel, ainult nõudmisel, — mitte ka asjalugu arvestaval õiglusel? — <i>Andke andeks, austatud härra, kui mina räägin, kuida ma mõtlen; võib olla, et</i> "le revers de la medaille"<note place="end" n="9"><p>mündi teine külg (pr k).</p></note> <i>teine on, aga et mina teda veel ei näe! Siiski, oleksid asjad minu toimetada, vahest oleksin hoolimata küllalt oma peaga asju talitades senikaua temaga vastu seina põrutama, kuni auk kas seinas või — peas näha oleks. Et aga sedakorda asjad alles isa käes, siis ei või mina ka tema südametunnistust laita, mis teda sunnib omaste ja ka lugejate pärast ennast mõne kibeda sõna alla heitma. Jah, ka lugejate eneste pärast! Kui mina mõnikord oma aruga sekka vaidlen — ja seda juhtub iseäranis siis, kui järele kirjutades õpitud uus kirjutuseviis mulle vägisi sulge kipub — ja isa küsib: "Aga laps, kas see siis neile suuremat kasu toob, kui nad sinu uut viisi lehte <u>koguni ei loe</u>?" — Siis, jah siis ei tea ma kõige oma uue viisi armastusega, mis vastata? <u>See</u> küsimine paneb mu suu alati lukku, sest sisu ja koor on ka minu arvates <u>kaks</u>, ja — lubage mind oma väikest aru ka nimetada! — kui Kristus ja Sokrates oma tunnistuse eest surma läksid, eks see siis polnud õpetuse vaim, tuum, <u>elav sõna</u>, mille tunnistus neid kannatajaiks tegi? Kas vaim ja vaimu koor on ühte liiki heita? Ma tean küll, et kirjutuse puhastamine koguni nõnda ülearu asi ei ole, kui seda teiselt poolt jälle tahetakse kinnitada. Haritud eestlane soovib, kui pisutki oma rahva asju meeles kannab ja mõistusele ruumi annab, et ka selle poolest koit peagi kumama hakkaks. Aga paljuks meie rahva seas mõistlikke — ei, laske mind parem ütelda <u>mõtlejaid</u> on? Oh, lugeja viskab ennemini kümme kord lehe nurka, kui ennast üks kord mõtlemisega väsitama hakkab, liiati kui seda veel harjumata viisi järele peab veerima ja välja uurima! Ärge arvake suurustamiseks, kui mina, paljalt tütarlaps, nii kindlasti sedasugu asja üle kõnelen: eks mul seda iga päev kümme kord silma ees ei ole! Olgu juba iga sõna kes teab kui selgesti ette räägitud, tarvitaksid nagu väetimad lapsed suust suhu ja käest kätte närimist, et süda sees haledaks läheb, niisuguse vaese kammitsas inimese peale vaadates. Lonkavad ja tuigerdavad juba vana harjutuse</i><note place="end" n="10"><p>s.o harjumuse.</p></note> <i>jälil käies, mis lapse-päevil kiriku sunnitusel kätte saadud, niisugustele minge veel uut viisi pakkuma?! Ja ometi ei ole päris talupoeg veel mitte kõige visam. Tema vastutõrkumine vihkab niisamuti üleüldse lugemist kui lugemiseviisi. <u>Poolharitud</u> valla- ja kihelkonnakoolmeistrid, köstrid ja — õpetajad aga on head kõrvapuhujad ja tagakihutajad. Neid kirjasid, mis selle poolest isa paberikorvi juba teed leidnud ja veel leiavad! Mõni sünniks tõesti tulevatele aegadele mälestuseks üleval hoida</i><note place="end" n="11"><p>s.o alal hoida, säilitada.</p></note>. <i>Aasta hakatusest aasta lõpetuseni näen ma iseenese meelest kes teab mis tarku isa jutul ja toimetusel käivat, kelle suurem viha alati — uus kirjutuseviis! "Et aga Postimees teda mitte maa põhja ära ei nea!" — "Et aga Postimees teda mitte ammugi [pole] Nädalalehte</i><note place="end" n="12"><p>Ajalehe täpne nimi oli Eesti Postimees ehk Nädalaleht.</p></note> <i>vastu võtnud!" — Austatud härra, mis pean mina kostma, kui Postimees küsib: "Kellele ma kirjutan, rahvale või üksikutele tarkadele meestele, kel sada teist teed jalge ees?" — </i></p>
  <p><i>Kas tohin ma nüüd veel nimetada, et üks tuttav inimeseselts isa sammu "rahva kasuks" nii varsti kui võimalik kammitsasse püüaks panna?! E[esti] P[ostimees] ja Vanemuine</i><note place="end" n="13"><p>Tartu meestelauluselts Vanemuine asutati Johann Voldemar Jannseni algatusel 1865. a eesti laulu- ja muusikakultuuri arendamise sihiga. Vanemuine oli ka esimeste üldlaulupidude organiseerija. 1870. a alates pandi Koidula eestvõttel seal alus ka eesti teatrikunsti viljelemisele. Seltsil kui eesti rahvuslikul ettevõttel tuli eriti oma tegevuse esimestel aastakümnetel pidevalt võidelda baltisaksa ringkondade vaenuliku suhtumisega. Vt R. Põldmäe, Vanemuise Selts ja teater 1865—1880. Tallinn, 1978, lk 183 jj, samuti M. Salupere, Koidula: ajastu taustal, kaasteeliste keskel. Tallinn, 2017, lk 133—134.</p></note> <i>on loodused</i><note place="end" n="14"><p>s.o loodud esemed, asutused.</p></note>, <i>mille surm mõnesid inimesi hõiskama ajaks! Saladus ja õelus teeb muidugi seljataga tööd, sest et päevavalgus silma ees liig suur on. Et isa nii pea kui võimalik ametist lahti saaks, kas tohin nimetada, mis seks oodatakse ja loodetakse? <u>Kirjaviisi vahetamist!</u> See ajaks kõiki hõiskama, kel hea meel E[esti] P[ostimehe] surmast! See saadaks rahva oma teed ja kus kuuljaid ei ole, seal ei ole rääkijaid ega seletajaid. Oh, austatud härra, seni kui <u>koolid</u> teed ei tasanda, kas lubate mind tõesti loota, et seni üks või kaks pääsukest, olgu nad küll armsad ja kõrgekspeetud linnud, suve kätte toovad? Mis segadus valitseb alles saksa kirjutuse-viisis, ja kes kuuleb või küsib, mis aru <u>Schott</u></i><note place="end" n="15"><p>Wilhelm Schott (1802—1889), ida keelte professor ja akadeemik Berliinis. Üks agaramaid "Kalevipoja" ja eesti rahvaluule ning kirjanduse tutvustajaid Lääne-Euroopas. Oli kirjavahetuses Kr-i, Koidula jt eesti rahvusliku liikumise tegelastega. Vrd ka M. Lepik, W. Schotti kirjad Kreutzwaldile. — Paar sammukest II (1960), lk 295—359.</p></note> <i>Berliinis selle üle annab? Ja mis vahe on ometi sakslase ja eestlase vaimuharimise vahel!</i></p>
  <p><i>Ma kardan, austatud tohtrihärra, et enese sugu ja seisust liig olen kõrvale unustanud ja liig laialiselt asjade üle kõnelenud, millega naisterahval suuremat tegemist ei peaks olema — kuida öeldakse! Aga minu aru on alles liig lonkamas selle poolest ja kui minu palve mitte liig julge ei ole, siis otsiksin Teie juurest õiget juhatust, Teid paludes, kui mõni silmapilk meie Viru laulikul ülearu peaks jääma (?), minu küsimisi natuke meeles pidada. Ma võtaksin ju hea meelega õpetust vastu, kes võtab aga vaevaks seda mulle jagada!</i></p>
  <p><i>Ja nüüd, kui Teie kannatus lugedes veel otsa ei lõppenud, lubage mul lõpetuseks sõnakest iseenesest rääkida või, paremini, minu pattudest! Vaene "Emajõe ööbik"! Kui mitu korda oled sa ennast seks ja jälle tagasi "Emmajõe öpikuks" muutnud, enne kui trüki alla said ja sealgi veel — —. Ma kardan, et just <u>need</u> suled, mis raske moondamisega sul sassi läinud, Viru lauliku silmi lendeski su peale pöörnud, et "midagi" tähele pani, mis ammugi meelest läinud! Kas tohin Teile südame pealt maha ütelda, mis see <u>"midagi"</u> olnud? Teie leidsite <u>kahte kirjutuse</u>viisi seest, teist, mida mina trüki läbi avaldada <u>tahtsin</u>, teist, mida avaldama <u>pidin</u>.</i><note place="end" n="16"><p>Koidula "Emajõe ööbikus" on osa luuletusi uues, osa vanas kirjaviisis.</p></note> <i>Ärgu kaevaku keegi, et temal üks kirjavaht punase pliiatsiga kannul, — mõnel on neid enamgi! Olgu sest küll — minu suu peab lukus seisma. — </i></p>
  <p><i>Viimaks aga on minul Teie eneste peale kaebamist, austatud härra, — mitte selle poolest, et mulle tõtt andsite, vaid et teda nii kirju katte alla pandsite! Ütlete mind endid "libeda peale viinud" olevat? Tohtrihärra, tohtrihärra! Kuida olete endid kunstlikult sealt päästnud? Kus liugulaskmise kunst nii osavalt käes — seal ei ole jalamurdmist karta! Või kuida? Mis pean ma muidu neist sõnadest: "kõigepealt ei tunne ma Teie laulusid" — (</i>etc.<i> ei ole nimetatud?) välja teritsema</i><note place="end" n="17"><p>s.o kõdritsema, (teri välja) lüdima.</p></note> <i>? Ma arvan õigel teel olevat, sest Teil on õigus, "Emajõe ööbikul" on — nõnda kui ta praegu elab, ütlen ma paraku! — minu üle kaebamist, et teda nõnda elusse ei tõstetud, kuida oleks kohus olnud; ja ometi — — — !</i></p>
  <p><i>Üht pisarat ei või mina ometi maha langemast keelda —</i> "Resignation"<note place="end" n="18"><p>resignatsioon, loobumus, alistumine (sks k).</p></note> <i>on üks kallis sõna. Oma lubamist ja tõotust aga pean ma kinni! Niipalju jõudu tahan ma ometi leida, ennast mitte maailma ees seal naeruks teha, kus seda kellegi kasuks tarvis ei ole!</i></p>
  <p><i>Kuida ma selle peale juhtunud — "Maasikas" Ilmarist tema loojaks nimetada, seda lubage mind teiseks korraks seletada jätta. — Ma näen Teie kulmu juba kortsu tõusvat: "Naisterahvas ei tea iial lõpetust leida!" Kallis Viru laulik, kannatage minuga! Mul juhtub nii harva seda õnne kellegagi juttu ajada, kes minu mõtet ja tundmist õige kaalu peale paneb, et ma vastu tahtmist igavaks lähen. Teinekord — kas lubate? — <u>vähem</u>! </i></p>
  <p><i>Teile alalist rahu ja kõike õnne soovides, mis inimeselastele Vanaisa armukätel tallele pandud, jään mina</i></p>
  <p><i>Teie alandlik Lydia Jannsen.</i></p>
  <p><i>Tartus, 12. jõulukuul 1867.</i></p>
  <p></p>
  <p></p>
</body>
